 Uttvun 85, Semyur 2004 (Mai 2004) Tamazight Lhusima ma d tameghrabect? Tura t: Mayssa Racida EL MARRAKI (Bentveyyeb, Nnadvur) Yeqqar ijj n umedya: "Ya rebbi wcc ayi drus n rattvan huma ad snegh reodu zi tawmat inu". Ammu i temsar i Lhusima rami tt yewta usenduddi n tmurt ass n 24/02/04. Yewcc as arebbi rattvan uca tezvra reodu, tezra tawmat. Mara nuss d nessefsi talghut n tmurt nnegh yedrin (marra) ineghmisen i d tessiwedv zi Lhusima, d amezwar aneghmis n warjij n tmurt tenna t’ id Fransa di arradyawat nnes, tenna t’ id Sebbanya. Maca yarradyawat n Lmughrib dja oad ttvsen. Maca ttvsen x uneghmis n Lhusima wapa. Yennedvni oeddun d, war ssinegh min dja trajan oad ad yarjij i d ghad sseodun aneghmis, nigh ar ghad watvan marra idurar n Arrif ad dewren d rewdva x imezdagh nsen, u mara yeffud ca n yijjen i yneghmisen x Lhusima(marra iwdan ffuden) ad iraja ineghmisen n uoawed mkur ijj n wawlaf ad yeodu deg ineghmisen n 13 h ad ioawed deg (arwas) n uneghmis n tmazight ad itwaoawed ghar 20 h. Min yejjin marra imezdagh n Arrif, aryazen d timgharin uyuren ghar Lhusima mahend ad kksen tifeqqeht n uneghmis u ad nedvren wi yemmuten ad xebcen x wi yeddaren ad seccen yenni yedjuzen. Ggguren xef redcur d idurar. Deg wakud a, rmexzen dja yarezzu di (lxaritva) mani d tussa Lhusima d redcur nnes yetwattun arami dewren ineghmasen n utilibizyun n Lmughrib war ssinen ad inin isemqaren n redcur amec djan, amec war ssinen mani d usin. Ssenni rami ssentan rwacunat mkur rwacun ibettva reowetc n taddart nnes ak yayetma s n Lhusima, yenni issakkûdven ufin imxumbar ak ubrid minzi ireqqa ten d rmexzen u ytekkes asen tighawsiwin i tawyen i Lhusima d redcur nnes arami dewren tekken ibriden n ucar d tourar tnarwaren mahend ad ssiwdven aswizi nsen ghar ifassen n imehdaj. Dewren kessin aswizi axmi kessin (trabandu) ghar Lhusima. U manaya awarni wami iqidvan i d yusin zi regnus d uswizi d dduri yedwer s watig n 500 dh i wqidvu n 100 dh i rkarcet min d yusin mebra watig ad yemmewc yedwer s watig yetmenza, u min war yemmenzen yetwacar yetwabdva jar imdvebren d imassayen, ina umi yemmut yiman, yemmut wur, min yejjin aydud n Lhusima temmarni tazzit jar as d d rmexzen. Arni ghar manaya marra nezvra dduri i d yusin zi Tvanja mammec yegga d mammec yecna maca min yetwabdvan x redcur d iqidvan d dduri war yecnin war itarin azghar, maca war nessin manis yekka dduri yecnan? Ura d mani yetwabdva??? Amenn d yetwanna di 2M min d yusin xef yires n uneghlaf n ugansu Nabil BENOABDLLa di wis 6 n wussan awarn i trata abarcan belli 5000 n iqidvan ig itwabdvan xef imezdagh n Lhusima d redcur nnes, mani dja d yenna deg wawar nnes nnedvni belli Lhusima day s 400000 n imezdagh umi 5000 zedghen iqidvan, i 395000 mani ghad zedghen mani ghad ttawan deg unzvar d wedfer??? Deg wakudv d ijjen mani imezdagh n redcur n Lhusima arezzun sqadan ghar mika mani mma tedja tnuffaren day s yenni i tt yufin ma yenni di redcur yigwjen ghar barra zedghen sadu tseklut zedghen deg unedrar s razv d fad mebra yarrudv mebra dduri. Iwdan i d yusin zi regnus ad swizan war ufin min gh ad ggen, war ssinen mani gh ad fghen, min yejjin iwdan mmuten s wattvas awarni warjij s tesmedv d razv d fad war yedji s warjij wapa arami dewren ayt bab Lhusima marra s yijj n wawar qqaren: War teqqes tenni yegga yarebbi anict teqqes tenni yegga rmexzen. Rami dewren zeg ughezdis nnedvni xezzvaren di tudrin qao twacarent u nitni rpan ak unuri d reprac i day sen yejja warjij n tmurt. U manaya yeddakwar ghar (raman) war yedjin di Lhusima. Tetwagg ssiba nnedvni d tamaynut deg wagra d tidi n yewdan. U attvas zzay sen d imenneoraq yezvwan ghar barra war zdighen axmi war djin ioessasen d imxazniyyen axmi djan, min yejjin ihidriyyen n Lhusima temsedwaren xef uoessi hettvan agra n tmurt nsen. U tamsalt a tawey yayi ad oawdegh tanfust temsagar ak warjij nni n tmurt i twara tamezwarut nettat: Rami ssentan isebbunya xebcen xef yewdan sadu tudrin yepruran bedden yitvan ghar ict n taddart mahend ad xaf s xebcen ad ksen iwdan yemmuten, ssiwren ayt dcar nnan ase belli taddart nni war tezdigh ca, ayt bab nnes aqa yen deg urubba, maca waxxa yamenni isebbunya nnan asen: Aqa itvan war sxarriqen, aqa da iwdan mmuten di taddart a, umi gh ad xebcen sgeodend min d sgeoden ssentan tafen iwdan ufin amezwaru, wis sin… wis krad… arami d ksen 7 n iwdan, 7 n ihudreyyen ufin ten dja tacaren taddart nni deg wakudv d ijjen rami tarjij tmurt teghdver xaf sen taddart nni s min day s. Min yejjin isebbunya toawaden nnukta ya yessedvsan isrun ticti d icten. Ad yiri nnigh d drus zeg wattvas n tidett d tirawt n Lhusima. Necc da temseqsigh mant adurri xef ssawaren yedjan sadu iqidvan d mika d tseklut ak wedfer yegga tiourar d wenzar itawdven 60/70 m?? Mant raman d yidves ak tukkardva d usuggi n imacaren x wagra nsen?? Ghar uneggaru afcad inu i marra tawmatt nnegh di lhusima, afcad di yenni yemmuten d yenni yeddaren. 2002 Tawiza. . 
