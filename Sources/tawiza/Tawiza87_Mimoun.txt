 Uttvun 87, Sayur 2004 (Juillet 2004) Tamazight Mazuz Yura t: Mimun Amsbrid (Biljika) Mazuz d ijen wdrar zeg idurar n Arrif: Idvaren deg waman, Azedjif deg wjenna. Tighardvin iriwint, Iri nnes d azeyrar. Ighezdvisen qquren, Ifadden d imeghta; Aghembub nnes di tfuct: Tiri war xafs ca. *** Mazuz d ijen wdrar, Di tmurt nnes yewta, War yessin amuttvi, War iteggêd, war itider. Imara yessudv d wadvu, War zzays itiwi ca: Iticca s idmaren nnes, Itarra t’ mays d yusa: War itider, war ixennes, War yeddikkîr ghar deffar. *** Izzvifen n uMazuz zeg ineppimen n wajjaj, Awaren n uMazuz zeg wadvu deg ifran, Xminni yessawar, d tamurt i yessawaren. *** Irs nnes war yemsebdvi, Incucen war tnedrifen. Awar nnes yefra, War yennidv, war yarriz. Iteffegh d zeg idmaren yarghin s tudart; S warcti n tidet yetwagw wawar nnes. S wntun n arrimet tinbiyen wawaren: Tarzvigen nigh tizvidven - oemmars war temsisen. *** Awaren n uMazuz dduqzen d zeg ydmrawen, Amacnaw tariwin, amacnaw inssisen. War djin d arettvar, War djin d imarwasen, Usin d zeg idv nnat- Idv nnat i yigwjen; Qqimen taryen-ttvaren jar tiziwin d ighzran, Jar imawen d izilalen, Jar imura d isummar. *** Zzaysen i yessiwer Btulimius d Abuli, Zzaysen i yesmun uMasin iryazen, Zzaysen i mmenghen tarwa nnes d wayyawen, Zzaysen i yekkûr Yughurtva Irumiyyen, Zzaysen i yezzenz Bukkuc advekkûr, Zzaysen i ybarreh Ziri d Yeghmurasen, Zzaysen i itizzvif Tjedjit n Wdrar: Ffghem a yeryazen! Mmtem x tmurt nwem, imara txsem ad teddarem! Zzaysen i ssiwren ijedjad, Aked waydud n imazighen; Ssiryen tigelditin, Nnan: ssa i nedja! *** Ffghend zi tmijja n Wmghar Muhand Amezyan, Deg wass n Tmzida, s tmulla tudumen : « Wen yexsen ad yeddar, yeffegh – war xafs ca ! Wen yexsen ad yemmet d amjaped, ibed da ! » *** Ghar Tasirt n Wghbal, umi yesmun tiqebbal, Zzasen i yessiwer Mmis n Oebd Krim: Kkrem a yeryazen ad tewtem x ucar nwem! War tedji d tudart, tudart s wadday nsen! Zzaysen i ysghuy Muha u Hemmu n Zvayan: Imazighen n Watvlas beddem xf idvaren nwem! Afransis yir ad yawi la tamurt nnegh! *** Zzaysen i yemmudv izran nnes Umedyaz, Zzaysen i turja tahenjirt ahenjir, Daysen i tessyem yemmas, mmis ar d yemghar, Teggas «pella raru» di tbambast n tajerst, Tessecna s ghar ujenna itran d taziri: «Sst a mmi, sst a yedji, Babam war da yedji! Yezvwa yajemmadvin: war ssinegh min d gha yawi!» *** Zzaysen i tettru tmghart aked tasirt; Deg ur n test tettru - Tettru x wxxam nnes: «A yur inu mmi, A wen ndvregh nnit, Ksegh aryam n wûrgh, Arrigh din tawaryit, Ksegh aryam n ûrgh, Arrigh din tawaryit…» *** D nitni d awaren imezwura i zi ssiwregh: Zzaysen i yarzugh x waman d wghrum, D aysen i yenndref yirs inu x umzwar, Remdegh ten aked ûmurdi d ticri d ubeddi. Tesseyem ayi yemma xf tmuziqit nsen, Xafsen i tettvsegh, zzaysen id tekkaregh. Oemmars war tghiregh nitni d awaren! War xafsen ssqsigh, war xafsen ssiwregh: Man wen yetseqsan x ufus nnes nigh d idvaren?! Am tazwut n tudart, Di arrimet ttari-tettvar: War xafs bu wawar, maca zzays i neddar! *** Mazuz apya Mazuz a yamghar n Wdrar! Swazzadvegh gharek: wca yi d afus nnec! Itawi yi wannay, teggwdegh ad wdvigh; Yeqdvu d ghari wazir, qedvwen d imerzva. Tfawt texsi xafi, iweddver ayi wbrid; Di tadjest steftufegh amacnaw advarghar: Ad arnigh ghar zzat, nigh ad dewregh ghar deffar?! Ghar tfiqqit d nec tmurudegh d amûrdi, Teggwdegh xafs ad teghri, teggwdegh xafs ad texsi; Ad fesyegh di tadjest, ad twaksegh war tirigh: S wudem nnec a Mazuz i djigh, mara djigh. *** Ttvef day a Mazuz, war day tejja ad wdvigh! Susfay deg qemmum, atagh ad ggenfigh! Ad yeggenfa yires, War yetghimi yebdva! Ad zzays inigh awaren ddaren d imizidven; Ad cek zzay sen inigh i yin war cek yessinen: Ad asen inigh: Mazuz yeddar, War yedji wi t’ ghad yenghen. Imara war t’ ttwirim, D knniw d idvargharen! Imar war s ttsrim, Kenniw d idvardvuren! 2002 Tawiza. . 
