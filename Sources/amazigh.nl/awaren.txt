Awařen i igguren ad weddren deg iyyar n Tmaziɣt
Aṭṭas n wawařen n Tmaziɣt n Arrif i igguren ad weddaren (1). Imentiřen (oorzaken) n uweddar ǧan s waṭṭas. Din awařen tmettan, din awařen aqa ayen mmarsen x tma n uweddar, aqa din awařen neqqen ixf nsen (zelfmoord, tunɣiman) xmi war ttifen wi iten i ɣa yidaren. Ntaff x iɣezdisa nneɣni iřes n tyemmat itejja amcan i yiřes n midden. Imezdaɣ n Tmezɣa amecnaw imezdaɣ n Arrif, war ɣarsen ca amawař d ijj. Aynutlay (eentalige) war issiwiř ca amecnaw asnutlay (tweetalige). Wenni issawařen aṭṭas n yiřsawen (tagtutlayt), iřes nnes itiři yarwi aṭṭas ak d wawařen n midden, war izemmar ad yiři amecnaw wenni turu yemmas deg Ijwawen, war iffiɣ war yudif tammurt.  Din tignatin (situaties) mani nzemmar ad naff amawař n Umaziɣ iccur s umawař n midden. Manaya war iǧi d amnus imɣar minzi tagřanzect simant nnes tarḍer-d awařen zi 130 n iřsawen waxxa nettat d tutlayt n umaḍal u n ddunect. Min iqqimen nneɣni, Tmaziɣt n zic tuɣa tennuɣ ak d waṭṭas n tutlaytin amecnaw: tabuniqect, tamiṣrect tawessart, tagrigect, talatinect, taɛrabt, tafransist, taseppanyut.
Min yarenyen beṭṭu n imawařen jar Tmaziɣt d Tmaziɣt, ad idareɣ 2 n imertiřen: (a) adaf n Imseřmen ɣar tmurt n Tmezɣa, (b) d midden i d yudfen ɣar tmurt n Tmezɣa tuɣa msebḍan, manaya ntaff it s usedmar (vergelijking) n Tmaziɣt di tmurt n dzayar (areṭṭař zi tefransist) aked Tmaziɣt n Arrif (areṭṭař zi tseppanyut). Manaya itejja imawařen gguren taggʷjen ijj x wenneɣni. Ambsebḍi jar imawařen n Tmaziɣt ntaff it uřa (daɣen) deg wawařen i d itwareḍřen zi taɛrabt; manaya ixes ad yini aqa awařen n taɛrabt i yeǧan di Tmaziɣt n Arrif war ǧi simant nsen d yinni i iǧan di Tmaziɣin nneɣni. S wesquḍeḍ n wawař, xseɣ ad iniɣ aqa waxxa twareḍřen-d wawařen zi tutlaytin n midden, tɣiman ḍaffaren tajerrumut n Tmaziɣt amecnaw da ɣar zzat: Am+sɛi, im+sɛan=imesɛan, am-suwweq, im+sewqen (imsewqen), am+hruc, im+hrac (imehrac); tamsisist n wawařen n taɛrabt xmi tadfen ɣar Tmaziɣt, ntaff adan nsen ḍarnen, udem nsen iweddar.
Řexxu, ad isiɣ ijj n umedya (voorbeeld) zeg umeṭṭaf (arradyu) n Tmaziɣt n Umezɣan (lmeɣrib):
“ tasen-d ɣarneɣ da ifeǧaḥen g ijj n lḥaqiqa ndarren u neṭṭalab bi nnisba i lɣurfa lfilaḥiyya d lwizara n lfilahiyya..n lfilaḥa ad texẓar ifeǧaḥen ɛla asas bac a sen iwqeɛ…a sen iwqeɛ …ijj n ..li anna..  ad iwqeɛ wa llah uɛlem bi ɛilmi llah …ḍaruri ad negg ijj n littifaqiyya a negg fus g fus akd lfilaḥa, akd wizara n lfilaḥa bac a nenqed ci ḥaja lmewqif n gg iǧan.”
Marra awawřen i da sennej immarsen x ukezzazay (acariḍ) tɣiman d awařen n midden. Min iqqimen d awařen n Tmaziɣt? iqqim drus, drus aṭṭas. War ǧi xseɣ ad zeɣneɣ wenni innan awařen-a sennej, xseɣ ad iniɣ aqa din awařen n Tmaziɣt qqimen ad zzeɣřen (weqqḥen) tfuct.
Di tidett, aqa din awařen war ǧin di Tmaziɣt minzi war qqinen ca ɣar tusna nnes. Di tegnatin-a, ad ten nejj amenni niɣ ad nurzu ad d-nejj awařen d imaynuten (neologie). Da swadday ad idareɣ drus n wawařen i iǧan di Tmaziɣt, waxxa amenni ntegg deg wemcan nsen awařen n midden. S manaya xseɣ ad iniɣ s weḍfar n tiɣit n midden mani ɣa negg tiɣit nneɣ? Mařa neḍfar tiɣit nneɣ xenni ad taff tsekfasen i yinni iqqaren aqa Tmaziɣt war teǧi d tutlayt nni ibedden x iḍaren nnes.
Awařen n Tmaziɣt awařen n taɛrabt di Tmaziɣt
amzil/amziř                                 aḥeddad (imziřen=iḥeddaden)
anebdu/tafsit                                arbiɛ
abduz                                             bit-lma
abra/ibrawen                               řeqfar/řeqfur
afran                                               lixtiyyar
agaraw                                           lmuḥiṭ (agaraw n watlas, lmuḥiṭ l-aṭlasi)
agellid                                            lmalik
ageldan                                          lmuluk
agerruj (igerwaj)                         řkenz, řeknuz
acengu                                            řeɛdu (azenǧu-izenǧa, Touareg)
aɣiř                                                  jjehd
s uɣiř                                               b-ssif/ s jjehd
s uyen/s uyenni                            ɛla xaṭer
aɣřif                                                 lwizara
aneɣřaf                                           lwazir
anersam                                         lḥellaq, aḥeffaf (Ar.)
agmam                                           lḥeyy
akud                                                řweqt
amqun                                            ittiḥad (confederatie)
amettar                                           ṭṭařeb
amezray                                          lmu’arrix
amezruy                                          ttarix
amsaggur                                       cahriyyen (am s ayur)
amsas                                             yawmiyyen (am s ass)
amsugʷas                                      sanawiyyen (am ass deg wass, kuř ɛam)
abaran                                            lbabbaɣaa’
acercur                                           cellalat
addad                                              lḥala
adday                                              qel (minimum)
addud                                             lmewqif
adeg/ideggen                               amcan/imucan
aferci                                              řḥimeẓ
afran                                              řixḍaret
agdud/aydud                               cceɛb
agermam/ayermam                   buḥayra
agemmar                                      asiyyaḍ (igamer/iymar)
agennay                                        axeyyaḍ
agenzu                                           mutaxallif
agenjuj                                          řeḥřeq
aggař                                              lmuqaṭaɛa (boycott)
agmam                                          lḥiyy (akwartir)
agni/igna                                     lmuckil/lmacakil (tiɛenkrifin)
ajris/agris                                    ṣqiɛ
aqzin/aydi                                    aqṭuṭ/qṭuṭa!
anemsar                                        rciɣeḍ n wanzaren (řkiɣeḍ n wensar)
aǧi (alli)                                        řmux (alleɣ/illaɣen)
amadaf                                          lwuṣul (imadafen/arrivals)
amadar/imadaren                     zi ssensřet (ssulala)
amaraw/imarawen                    řjedd/řejdud
tagrest/tajrest                              řmecta/ccetwa
amaris/amwan                           řexrif
amawař                                         lmunjid
arradyu                                          ameṭṭaf
amezɣan                                       ameɣrabi
almad/ařmad/alemmud          tteɛlim
amzenzu                                       atijari
amẓiw                                           lɣul
tamẓa                                            lɣula
anemẓaw                                     (igga am) řweḥc (= d anemẓaw)
amɣim                                           řkursi
amtawi                                          littifaq
ayer                                                ɛelleq
ayem                                              kebb, fareɣ, ferreɣ
amazuf (ezzef)                            aɛaryan, d aɛayan
anaraǧ                                          ajjar
azduɣ                                            lmaḥal
tmarnit                                         zyada
tidett                                              lḥaqiqa
tamesmunt                                  ljemɛiyya
timesniyin                                   lmuwaṣalat
tamettant                                     řmewt
taxxamt n tnezzawt                  lɣurfa ttijariya
x uɣezdis                                      ila jaanib
izmer                                             imken, iqdar
iyzem                                             ijaḥ (ijarḥ)
iẓẓed                                              iḥri
izɣeř                                               iḥma, (sezɣeř-siḥma)
tasusmi                                         skat
gnu                                                 xeyyeḍ
tazraft                                            afenjar n teḥrirt, (tazlaft n traxt tuɣa teggen dayes aɣi issenden
taydurt                                           marmita
tangult/tinuggʷal                      tarta
tifrit                                                taḥfurt
tisit                                                 řemrayet
muzzur/imuzzuren                    ɣurḍu(gordo)aqebbuz-iqebbuzen
miẓa/imiẓan/iẓa                        idqeř/dqeř
ucci                                                 lmakla
azeqqa                                           lehri
řweqt                                             azmez, akud
tiɣawsiwin                                   lmasa’ill
taqlalt?                                          ineɣ n řeḥřeq (huig/uvula)
takasit                                           řwart
andrar/annar                              lmelɛeb/ (andrar n tcamma)
aṭṭas, abaru                                 xar-rebbi
izdeg                                              iṣfa
seřmed                                          sɛellem
tizemmar                                      lqudra
Awařen s Tmaziɣt                  Awařen n Tefransist
affar                                                      lgazon
amarwas                                             lekredi (credit)
amesnay                                             acifur (chauffeur)
amesni                                                 transport
timesniyyin                                        lmuwaṣalat
timezrarin                                           lmakiyaj
amsegdař                                            lkask (le casque)
anarad                                                 lavabo (el fregadero)
agnir-ayennir                                    Lkuloir
Awařen s Tmaziɣt                  Awařen n Tseppanyut
Amnay                                             caballero
Anaẓur                                             artista
Amzenzu                                         amarkanti
anggaf                                             azma (asma)
areg, arrag (arr+egg)                 wardi (orden)
timesḍawt/timesḍiwt                  subasta
tafrit                                                 krema (crema)
tangult/tinuggʷal                         tarta
Annay aneggaru, din ca n wawařen n Tmaziɣt qqaren ten inni issawařen iḍa taɛrabt, din awařen s taɛrabt qqaren ten inni issawařen iḍa Tmaziɣt, amecnaw: asarut/tasarut (řmeftaḥ). S umarni, din awařen s Tmaziɣt daysen assar, iwdan war ten sseqdacen  (gebruiken) di tudart nsen; amc nniɣ sennej twaggen i wezɣeř (aweqqeḥ) n tfuct! amecnaw tafuɣalt (= smal gebied), afuɣal (plateau), afɣuř (abuhaři niɣ ijj iqfeř), imzuren (iɣurḍuten). Manaya ixs ad yini aqa Tmaziɣt- s wawařen nnes- ɣares agdaz (zelfvoorziening) deg wazzay n tesnilsit. Waxxa iqqim aṭṭas n tennayin di tusna ‘n wawařen i ggur ad weddaren’, ad asent negg adeg deg wemsawaḍ nneḍni.
1 Niɣ amecnaw:
Min tfurrujed? Tfurujeɣ gi lmuselsel n baaiɛatu lward!